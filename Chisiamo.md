---
layout: page
title: Chi siamo?
subtitle: 
---
### La casa che brucia
Il tempo che viviamo è il tempo delle catastrofi. Incombe su di noi la minaccia perenne di un imminente disastro: da un lato il potere e i suoi pervasivi apparati culturali, attraverso una sequela infinita di emergenze (crisi economiche, sanitarie, ambientali, sociali, belliche, chi più ne ha più ne metta...), ci invitano a stringere i denti e a tirare la cinghia, rassegnandoci con ebete orgoglio a un destino di stenti in cui l’orizzonte più florido sembra essere quello di una spartana sopravvivenza.

Dall'altro, la maggioranza delle realtà che si definiscono di “controinformazione”, sono lune che riflettono questa luce sinistra, senza mai rimettere in questione radicalmente il pianeta di malessere intorno al quale orbitano (e dal quale traggono nutrimento), o prodursi in uno sforzo interpretativo più generale. Così, anch’esse ci rammentano *ad nauseam* che una spada di Damocle pende sulle nostre teste, sempre pronta a sferrare il colpo di grazia: negando a oltranza, finiscono per ribadire con più forza l’ordine dominante al quale vorrebbero opporsi, disperdere il dissenso in un gioco infinito di specchi, in cui il ristabilimento dell’ordine è puntualmente assegnato a quei soggetti che il sistema dominante di volta in volta, di crisi in crisi, identifica come sovversivi. 
Comunque si voglia interpretare la deriva attuale, se come un’enorme operazione di produzione spirituale volta a servire gli interessi di una classe dominante che non conosce frontiere, come una possessione azzerante in cui ravvisare la fase terminale della civiltà tecnica, o come un misto delle due, ovunque si allunga l’ombra di un’escatologia senza salvezza, di un peccato senza redenzione, di una fine senza fine. 

### Presto dentro, presto fuori
ome vivere felicemente in un mondo in cui la minaccia è urlata, paventata, confezionata, architettata, temuta, rinfacciata in ogni momento? In cui il disastro - reale o fittizio poco importa - è reiterato al punto da divenire una presenza inesorabile - l’unica possibile, verrebbe da dire - nella nostra esistenza? 





In un tempo in cui il disastro ci tiranneggia, scandisce il nostro tempo, si accaparra di ogni discorso, ruba la vita, questo blog vorrebbe rappresentare uno spazio di riflessione libera sull’esercizio del potere e sugli accorgimenti per riconoscere e mitigare i suoi effetti nefasti.
Ci proponiamo di approfondire alcuni temi che si sono imposti alla nostra attenzione a partire dal 2020 (ma le cui radici certo, sono molto più lontane), nel tentativo di costruire una visione d’insieme del nostro tempo che possa servire da guida a chi, come noi, si sente ormai un animale braccato. Nel fare questo, non pretendiamo di avere una comprensione esatta e completa della realtà, né utilizziamo un modello interpretativo determinato a priori. Non ci interessa presentare forme d'intrattenimento consolatorio, non abbiamo nessuna dottrina da offrire e non siamo alla ricerca di fedeli.

Sgombrato il campo dalla retorica del potere e da tutte le facili “alternative” di cui essa si attornia, una posizione ragionata non può che scontrarsi con la cognizione di una matrioska di gabbie che non lascia intravedere alcuna concreta possibilità di fuga: ecco l’ultimo, il più grande e definitivo di tutti i disastri.

Nell’incendio della civiltà si entra dunque in punta di piedi, toccando il meno possibile: solleviamo qualche pensiero, guardiamo cosa c’è sotto, diamo una ripulita e riponiamo a terra con cautela. Si tratta di un’attività estenuante tuttavia, che più che suscitare la speranza di spegnere le fiamme espone al rischio di respirare esalazioni tossiche. La protrarremo di volta in volta per il tempo strettamente lasciamo di volta in volta l’incombenza di continuare l’ingrato compito ai nostri intrepidi lettori. e scappiamo per una pausa caffè. ci ritroverete - tutti sudati - all’oasi bar, dove vi vi invitiamo a raggiungerci sin da ora, per abbandonarvi insieme a noi a raffiche di salvifica demenza.


