---
layout: page
title: I nostri valori
subtitle: 
---
Cari visitatori, 
[Finora abbiamo scherzato](https://disastri.net/Chisiamo/). Oltre alla pastasciutta, noi facciamo sfoggio di innumerevoli e bei principi morali. Eccone alcuni:

##Clima: Anzitutto, ci battiamo in prima persona contro il **cambiamento mediatico**: seguendo l’esempio dei paesi più avanzati, ci impegniamo affinché ogni singolo mezzo di informazione – compreso il nostro – resti sotto il rigido controllo di una manciata di gruppi privati, allo scopo di garantire un controllo centralizzato delle opinioni, con tanto di **filtraggio, smistamento ed eventuale compostaggio finale**. Per il nostro ruolo di garanti del clima politico, riceviamo quotidianamente incentivi governativi, incoraggiamenti filantropici e succulenti prosciutti di Parma. 
{: .text-justify}

![Banner](https://disastri.net/assets/img/Banner opinioni effetto serra.png){: .align-center}

##Salute la salute, in particolare la nostra, è per noi il bene supremo, e **ci sta dunque molto a cuore**. Divulghiamo nel nostro sito informazioni verificate da comitati di esperti indipendenti sugli ultimi malanni di stagione, sui comportamenti da adottare per il bene di tutti, e distribuiamo gratuitamente tisane, cerotti, acqua ossigenata e bonus psicologici ai bisognosi.
{: .text-justify}
##Sicurezza: la vostra sicurezza è la nostra missione. Ci assicuriamo che non facciate scelte avventate – come uscire da casa – o meglio ancora che non facciate alcuna scelta. Controlliamo e monitoriamo costantemente dallo spioncino della vostra porta che passiate la maggior parte delle vostre giornate sereni e contenti, distesi sul divano di casa o presso il luogo di lavoro, qualora il secondo non coincida ancora col primo. E se proprio dovete uscire per acquistare qualche vettovaglia, verifichiamo in anticipo le condizioni meteorologiche, calcoliamo l’itinerario più breve e ci accertiamo, in connessione al punto precedente, che abbiate prima indossato la sciarpa e la maglietta della salute.
{: .text-justify}
##Digitalizzazione. La digitalizzazione e il progresso tecnologico sono il nostro mantra. Cerchiamo di rendere ogni vostra azione quotidiana quanto più virtuale e artificiosa possibile, e verifichiamo che ogni vostro bisogno – dal mangiare al formulare pensieri complessi – resti sempre a portata di tasto. 
{: .text-justify}
##Inclusività. Secondo il nostro codice etico, infine, la Redazione si riserva il diritto di **includere obbligatoriamente**, per soggiorni di durata indeterminata, chiunque dissenta da uno dei punti precedenti.
{: .text-justify}

Siamo molto fieri dei traguardi sinora raggiunti, **ma non ci accontentiamo mai e guardiamo sempre al futuro**: entro l’estate prossima prevediamo infatti di andare in vacanza a Bora Bora, e ritorno.
{: .text-justify}

![Bora Bora](https://disastri.net/assets/img/Bora bora.jpg){: .align-center}


