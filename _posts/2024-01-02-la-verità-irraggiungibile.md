---
layout: post
title: La verità irraggiungibile
subtitle: Come l'universo tecnico si frappone fra noi e la realtà
cover-img: /assets/img/Centralino 2.jpg
thumbnail-img: /assets/img/Centralino 2.jpg
share-img: /assets/img/Centralino 2.jpg
tags: [tecnica, verità]
author: Romeo Gand
---
La dirompente evoluzione tecnologica degli ultimi decenni ci sta portando a vivere in un regime di separazione dalla realtà ordinaria. Intendo con ciò che la percezione diretta e immediata dell'ambiente naturale nel quale l’essere umano si è mosso nel corso dei millenni - negli alterni tentativi di *adattarvisi* o di *adattarselo* - ci è ormai abitualmente preclusa. La nostra percezione del mondo appare sempre più mediata da un vasto complesso di tecniche, che si frappongono fra noi e la realtà come uno schermo, e dalle quali dipende oggi gran parte della nostra “esperienza” di ciò che accade. 
{: .text-justify}
## Quid est veritas?

Ciò che accade, d’altra parte, accade realmente? Oltrepassato il recinto sempre più angusto di ciò che avviene *davanti ai nostri occhi*, ognuno dei fatti assunti come "dati del mondo" potrebbe non essere altro che un referto tecnico o un espediente narrativo. Nella società della post-verità, la differenza stessa fra reale e virtuale, fra originale e riproduzione, fra fatti e discorsi sembra decadere. Al giorno d'oggi, suoni e immagini potrebbero non soltanto essere manipolazioni della realtà, ma prodotti che - pur nella loro estrema verosimiglianza - non presentano più alcuna attinenza con quest'ultima: voci di nessuno, immagini di nulla. Ciò che percepisco, dunque, intrattiene ancora un qualche rapporto con la realtà? Di quali mezzi posso disporre per *verificare* che le mie esperienze quotidiane corrispondano a fatti e non ad artefatti? Gli oggetti stessi della mia esperienza non sono più gli oggetti del mondo, ma gli apparati tecnici che a tali oggetti dovrebbero riferirsi. Faccio esperienza di proiezioni e non di cose, di insiemi di dati e non di accadimenti. Così, volendo sapere quale ristorante sia meritevole di una sosta, controllerò in prima istanza le recensioni lasciate da una massa di utenti su un’applicazione, anziché farmi condurre dagli odori che sento per strada (in questo caso, il dato è affidabile in virtù di una mole di esperienze: la gaussiana ha sempre ragione). Esempi di questo tipo potrebbero moltiplicarsi in maniera pressoché infinita, e riguardano qualunque ambito della nostra esistenza: volendo trovare un partner - e non soltanto per una notte di ardore - valuterò seriamente se affidarmi a un algoritmo per effettuare la "mia" scelta in tutta scienza. Volendo sapere che tempo fa, non scosterò la tenda per *vedere* il cielo e le nuvole, non allungherò il braccio fuori dalla finestra per capire se *sento* caldo o freddo, ma mi affiderò a un dispositivo cui delegherò l'incombenza di “controllare il meteo”. Non si tratta in effetti, ad essere precisi, neanche più di verificare *previsioni* di cose, essendo la predizione tecnica giustificata dal fatto che essa vorrebbe sopperire, attraverso un’astrazione matematica, a una realtà futura non ancora esistente di cui non è possibile fare esperienza. Il mastodontico insieme di tecniche nel quale siamo costantemente immersi - che è per noi come un vero e proprio ambiente [ci ricorda Jacques Ellul](https://www.treccani.it/enciclopedia/tecnica_(Enciclopedia-del-Novecento)/) - ambisce invece a sostituire e a surrogare tutte le nostre esperienze possibili *qui ed ora*. Pochi esperti - tecnici qualificati - hanno già esperito tutto per tutti. Siamo come degli sprovveduti dunque, e proviamo un senso di sopraffazione, di ansia o di dipendenza dinanzi al complesso del sistema tecnico, assai prossimo forse a quello che qualche secolo or sono avrebbe potuto provare un contadino in propiziatoria attesa della mietitura. Non possiamo di conseguenza, in quanto società, che accrescere le tecniche e la loro diffusione nella paradossale speranza di poter meglio reggerne l’urto. 
{: .text-justify}
La prima e più eminente conseguenza di questa situazione è di ordine politico: il cittadino del XXI secolo non potrà opporre alcuna esperienza personale all'esercizio del potere (o per meglio dire a quegli strati di potere che servono il sistema tecnico in posizione apicale). Non potrà contraddire il discorso degli esperti poiché sarà puntualmente accusato di mancare di quelle conoscenze specifiche che gli permettono di operare una valutazione della “realtà” che gli viene di volta in volta proposta ([o *somministrata*, come già è d'uso dire](https://www.ilfattoquotidiano.it/2021/11/28/lidea-di-informazione-di-monti-in-pandemia-bisogna-trovare-modalita-meno-democratiche-ci-vuole-un-sistema-che-dosi-dallalto-video-la7/6408110/)). Ogni opinione, ogni scelta divergente, ogni dubbio diventerà così un atto di sacrilega impertinenza, di solipsistica presunzione, in quanto ogni aspetto della nostra esistenza sembra essere determinato dal padroneggiamento di complicate competenze tecniche, acquisite con anni di studi specialistici.  
{: .text-justify}
## Il cielo stellato sopra di noi

Ma torniamo al nostro vetusto contadino: adusto dal sole e precocemente ingobbito dall'esistenza, egli poteva tuttavia opporre una *sua coscienza* alle gabelle e ai soprusi dei potenti. In quanto immediatamente radicato in una realtà di cui conosceva i confini e le strutture a mena dito - dipendendo la sua sussistenza proprio dalla conoscenza di quest’ultima e non di una sovrastruttura tecnica - non lo si sarebbe potuto menare per il naso con quella la facilità con cui oggi le masse sono sedotte e ingannate.  Wat Tyler, misero servo della gleba, [poté condurre con successo una folla di bifolchi rivoltosi dalla provincia del Regno d'Inghilterra sino al cospetto di re Riccardo II](https://it.wikipedia.org/wiki/Rivolta_dei_contadini) al fine di rivendicare condizioni di vita migliori per il popolo. Un evento che al giorno d'oggi, in un'epoca in cui la classe dominante si sposta imperscrutabile su jet privati da un capo all'altro del globo (al riparo non solo dalle mani del volgo, ma persino dalla sua immonda vista) sarebbe anche solo difficilmente immaginabile. Questo «iniquitous and devilish individual», come ci tramandano [le fonti coeve, a lui invariabilmente ostili](https://it.wikipedia.org/wiki/Cronache_di_Froissart), poté così seminare il panico nella rispettabile aristocrazia londinese anche in virtù del radicamento a quella zolla di terra dalla quale proveniva, e di cui era un figlio ancor prima che uno schiavo.
{: .text-justify}

Alle fine del XVIII secolo, sarà l’avvento della fabbrica e dei processi lavorativi ad essa connessi a mutare per la prima volta questa percezione intuitiva della realtà. Il marxismo e il socialismo, pur sviluppando la consapevolezza puntuale di appartenere a un gruppo sociale sfruttato e dominato, eviteranno tuttavia di rimettere in discussione i presupposti esistenziali del sistema di produzione industriale. Criticare esclusivamente l’accumulo di profitto nelle mani dei padroni, senza interrogarsi al contempo sulla natura intima del “profitto”  da un tale sistema? Quale valore crea, per rispondere a quali bisogni esistenziali, e a quale prezzo? A causa della catena di montaggio - che troverà le sue icone sia in Henry Ford che in Alexei Stakhanov - l'operaio perderà in primo luogo la coscienza della realtà, di una realtà cioè che vada oltre la parcella minuscola che il suo compito sempre uguale e reiterato gli permette di occupare. Prima ancora che dello sviluppo di una coscienza di classe, bisognerebbe allora parlare della perdita di una cognizione fenomenica, rimettendo in discussione l’apparato di produzione industriale in quanto tale, vero generatore di questo disorientamento esistenziale. Questo apparato inquina infatti la capacità da parte dell’operatore di approcciarsi al mondo esterno in maniera autonoma, e di pervenire alla risoluzione di quei problemi e di quegli imprevisti che la vita ordinariamente presenta fuori dalla gabbietta del posto assegnatoci. Si tratta di una deriva antropologica ineluttabile, connaturata al progresso tecnologico stesso, deriva di cui i padri del capitalismo liberale avevano una cognizione più chiara, pur nel loro cinismo, di quanto non l'avranno gli utopici rivoluzionari dei secoli avvenire:
{: .text-justify}
>The man whose whole life is spent in performing a few simple operations, of which the effects are perhaps always the same, or very nearly the same, has no occasion to exert his understanding or to exercise his invention in finding out expedients for removing difficulties which never occur. He naturally loses, therefore, the habit of such exertion, and generally becomes as stupid and ignorant as it is possible for a human creature to become. The torpor of his mind renders him not only incapable of relishing or bearing a part in any rational conversation, but of conceiving any generous, noble, or tender sentiment, and consequently of forming any just judgment concerning many even of the ordinary duties of private life (Adam Smith, *An Enquiry into the Nature and Causes of the Wealth of Nations*).
{: .text-justify}

Ogni abilità propriamente umana è dunque irrimediabilmente compromessa dall'accrescimento del sistema tecnico-industriale. Come potrebbe allora un siffatto soggetto riconoscere il tallone che lo schiaccia, quando ha persino perduto la cognizione di chi è e di dove si trova? Oggi la condizione dell’operaio si estende a qualunque ambito, poiché il mondo intero ha preso a funzionare come una grande fabbrica, in cui tutti i processi tendono all'automazione e alla massima efficienza produttiva; in cui il lavoro del singolo non occupa che una porzione infinitesima di un'immensa catena, che gli impedisce di scorgere il senso generale delle sue attività (ammesso che tale senso, esista):
{: .text-justify}

>L’operaio lavora in un ‘collettivo’ di macchine; l’universo della macchina lo circonda da ogni parte e costituisce realmente il suo ambiente. Tale condizione operaia, ben nota, è tuttavia semplicemente tipica; in realtà è la condizione di tutti noi, almeno nel mondo urbano.” (J. Ellul, *Tecnica*, Enciclopedia del Novecento Treccani).
{: .text-justify}

Se dunque l’unica realtà con cui posso sviluppare una certa familiarità è quella dell’insieme dei processi tecnici, come potrò sperare di comprendere o criticare, obiettare, modulare i discorsi e le immagini che mi vengono quotidianamente calati dall’alto del *deus ex machina*?
{: .text-justify}
Un'opposizione alla retorica precostituita, dunque, non potrà che arrivare da quegli strati di popolazione che si trovano ai margini della civiltà tecnologica (sempre ammesso che esistano ormai segmenti di popolazione di questo tipo). Viceversa, più un soggetto risulterà incorporato all’interno dell’apparato tecnologico, più sarà compromessa la sua capacità di reagire ai discorsi imposti. Tanto più si troverà ai vertici di questo sistema, tanto più il parere degli altri esperti costituirà ai suoi occhi una verità incontestabile e inattaccabile: come un uccellino nel nido, attenderà con ansia il momento in cui gli saranno imbeccate realtà premasticate. La sua stessa sopravvivenza dipenderà integralmente dalla sussistenza di questo grande ingranaggio, e dai dogmi che esso di volta in volta gli richiederà di accettare. Criticare il discorso dominante equivarrà per lui non soltanto a mettere a repentaglio una posizione di vantaggio all’interno di una gerarchia in cui gli sono riconosciuti certi privilegi, come un status sociale ed economico di rispetto, ma addirittura a minacciare la sua stessa possibilità di sopravvivere. In altre parole, egli non si conformerà esclusivamente per soddisfare una smania di grandezza, ma per il fatto di aver perduto la capacità di concepire qualsivolgia realtà alternativa a quella sottoposta. All'infuori di questa, v'è il terrore che un caos distruttore che prenda il sopravvento sulla vita. 
{: .text-justify}
## Il tetto e il velo

La nozione di schermo ci rimanda a una duplice valenza: quella della protezione da un lato, quella della cecità e dell’illusione dall’altro. La tecnica ha questa duplice valenza contraddittoria: da un lato protegge da un ambiente ostile, del quale cerca di mitigare le difficoltà producendo condizioni di vita migliori; dall’altro, nel fare questo, frappone uno strato fra l’uomo e il suo ambiente, rendendolo progressivamente sempre più dipendente dallo strumento tecnico in ragione che questo acquisisce una posizione preponderante nella sua esistenza. Lo strato protegge ma toglie sensibilità. Da un lato dunque la tecnica *abilita* l’uomo, cioè comporta per lui dei chiari vantaggi in termini di efficienza (che altrimenti renderebbero la diffusione di innovazioni inspiegabile: il successo delle tecniche si spiega solo in virtù dell'introduzione di una serie di vantaggi concreti che la loro applicazione comporta); dall’altro, la tecnica *disabilita* l'uomo, disattivando progressivamente la capacità di provvedere alle nostre esigenze tramite i mezzi biologici innati. Dovunque prolifera la tecnica, si degrada la natura. Gli occhiali alla lunga rovinano la vista, la stampella impedisce l’uso degli arti, la macchina sposta i corpi immobilizzandoli. Se l’uomo per A Gehlen è “aperto al mondo” - nel senso che egli nasce sprovvisto di un’insieme di abilità biologicamente determinate che gli garantiscano di provvedere alle sfide che il suo ambiente gli pone, ma che egli deve inventarsi di volta in volta. In altre parole, il *suo* adattamento biologico è la capacità di produrre tecniche sempre nuove. Tuttavia, oggi il *mondo* rispetto al quale egli è “aperto” non è altro che l'universo delle tecniche. La tecnica rappresenta allora al contempo la caratteristica selezionata e l’ambiente selezionante: la tecnica serve a far fronte alla tecnica, in una regressione all’infinito in cui viene a mancare qualsiasi reale teleonomia (Ellul). C’è solo un vortice di accrescimento infinito, assurdo, in cui lo spirito di potenza che alimenta il progresso serve unicamente a produrre mezzi sempre più efficienti per adattarsi a un ambiente tecnico sempre più ostile, incomprensibile, invivibile. Inumano.
{: .text-justify}
