---
layout: post
title: Brutte parole o brutti pensieri?
subtitle: Se pensare diventa volgare
cover-img: /assets/img/Piccioni papà e figlio.jpg 
thumbnail-img: /assets/img/Piccioni papà e figlio.jpg 	
share-img: /assets/img/Piccioni papà e figlio.jpg 
tags: [Volgarità, offese, parolacce]
author: Romeo Gand
---

La scorsa mattina, al parco con mia figlia, ho avuto una conversazione interessante. Interessante come solo le conversazioni coi bimbi piccoli sanno essere.
{: .text-justify}

Stavamo facendo merenda, quando un boccone di pane le cade dalle mani e finisce per terra. 
{: .text-justify}


>Dai, non è grave...diamolo ai piccioni, anziché gettarlo via.
{: .text-justify}


Dico io. E nel formulare il proposito sono già là che raccolgo e sbriciolo il pane, con smania puerile: di certo un retaggio della mia infanzia, quand’ero io a passare i pomeriggi con la nonna, lanciando manciate di riso agli impavidi colombi. Tempi diversi quelli, in cui per qualche chicco non solo [non si rischiava l'arresto in flagranza per **tentato uccellicidio**](https://disinfestazioni.roma.it/i-piccioni-esplodono-con-il-riso/), ma in cui la pratica di cibare pennuti e affini era persino vista come un normale svago per famiglie, il riso essendo venduto nei chioschi, la domenica nelle piazze, in appositi sacchettini. 
{: .text-justify}
Mi affascina la passione che i bimbi mettono nel dar da mangiare agli animali.
Forse, nutrire altri esseri viventi solletica in loro (e in noi) una qualche voluttà di dominio? Soprattutto da piccoli, **capire di poter mettere in moto tutto un ecosistema intorno a noi, con un semplice gesto della mano, non è roba da poco.** Poter suscitare la frenesia di pesci, uccelli, formiche intorno a un minuscolo pezzetto di pane. Assistere alla bagarre per accaparselo; aizzarla, assegnando arbitrariamente vantaggi e penalità in accordo alle nostre preferenze per l'uno o per l'altro concorrente...tocca corde profonde. 
{: .text-justify}
E così io già mi figuravo che di lì a breve avrei scatenato una bella ressa all’ultima beccata, con tanto di colpi di piume e tubatine intimidatorie. E fremevo all’idea che avrei potuto coinvolgere in queste reminiscenze d’infanzia anche mia figlia. Così, alla pari: da bambino a bambino.  
{: .text-justify}


Dunque lancio una volta: niente. Lancio due volte: ancora nulla. Infine provo una terza: **ma i piccioni se ne stanno lì impalati sui fili della luce**. Ci scrutano dall’alto in basso, si direbbe pure con una certa aria di disgusto. 
{: .text-justify}


>Ma questi piccioni sono proprio stupidi! 
{: .text-justify}

Esclamo allora, stizzito, per apostrofare quei pennuti dall’atteggiamento irriverente, che sembrano non volerne sapere di accondiscendere a quel che resta del mio immaginario fanciullesco. Ma mia figlia non apprezza affatto la mia uscita. **Anzi: se la prende alquanto sul personale.** E per difendere l'inerzia dei poveri volatili mi redarguisce con efficienza poliziesca:
{: .text-justify}

>Papà! Ma cosa dici?? Stupido è una parolaccia: non si dice stupido…me lo ha detto la maestra!
{: .text-justify}

***
&nbsp;<br>
&nbsp;<br>
Lì per lì sua reazione mi lascia di stucco: com’è possibile che per una parola all’apparenza tanto innocua mi si rinfacci nientepopodimeno che il turpiloquio? Fra le tante cose che mi si sarebbero potute contestare (“papà, ma quali stupidi? Guarda che non hanno fame...”), **mi si rimproverava invece di essere stato volgare**. Non mi si attaccava cioè nel merito, ma nei modi. 
{: .text-justify}

**V’è talvolta, in queste frasette lapidarie proferite dai bambini, una forza sconvolgente.** La forza di verità cristalline, che zampillano, e che permettono di comprendere il mondo come nemmeno una raccolta di saggi potrebbe condensare. Sono frasi che meritano non solo ascolto, ma direi persino l’attenzione che si accorderebbe ad un oracolo. Nel caso specifico, questa osservazione mi lascia immaginare che nella testa di mia figlia, alla tenera età di tre anni, ci sia già un corposo elenco di parole ordinarie circondate dall’aura di un pericolosissimo tabù.
{: .text-justify}

E dunque mi ci metto a meditare con serietà filosofica su questa faccenda dello stupido come parolaccia.
{: .text-justify}

Una parolaccia nasce in effetti con l’intento di offendere. Eppure, anzitutto, **il carattere offensivo del turpiloquio non è necessariamente finalizzato a ferire *qualcuno***. Ciò che la *brutta parola* lede è, in primis, la sensibilità comune; ed è solo attraverso l’infrazione di questo sentire comune che, di rimando, risulta possibile insultare un eventuale bersaglio diretto: *sei un coglione!* Molte volte, però, la parolaccia non assume le sembianze dell’ingiuria, ma quelle di una semplice interiezione volta ad esprimere con più incisività uno stato d’animo rispetto ad una situazione imprevista. Penso che la stragrande maggioranza delle parolacce che pronunciamo nel quotidiano assolvano appunto questa valenza esclamatoria:
{: .text-justify}

>Cazzo, si è bucata la gomma!
{: .text-justify}

Osserviamo poi che, se non è possibile dare del coglione a qualcuno senza l’intento preciso di sminuirlo ed attaccarlo, dare invece a qualcuno dello stupido, per quanto sgradevole possa apparire, può essere dettato dalla semplice volontà di qualificare il suo comportamento o il suo modo di essere, in maniera magari offensiva ma perfettamente conforme alle norme di buona educazione.
{: .text-justify}
. 
Quindi riassumendo potremmo dire che **ogni parolaccia offende** (la sensibilità comune e attraverso questa eventualmente l’autostima di qualcuno), **ma non tutto ciò che offende è una parolaccia.** 
{: .text-justify}
La Corte di Cassazione [si è pronunciata chiaramente in tal senso, asserendo che espressioni come stupido e cretino, per quanto effettivamente **non volgari**, possono costituire a tutti gli effetti offese, e integrare così il reato di diffamazione](https://www.avvocatocassazionista.it/visualizza/news/2013/sentenza/dare-del-cretino-e-dello-stupido-e-offesa-vera-ed-e-reato/5061). [^1]
{: .text-justify}

La scurrilità, un tempo identificata con lo spirito espressivo delle classi subalterne (la cd *volgarità* etimologicamente, non è altro che una visione sprezzante della loquacità popolare) pare oggi estendersi trasversalmente a qualunque classe (ed anzi soprattutto [divenire una cifra distintiva dell’arroganza dei potenti o presunti tali](https://www.minimaetmoralia.it/wp/altro/un-estratto-volgare-eloquenza-le-parole-paralizzato-la-politica/)), ma soprattutto – e qua avviene il passaggio fondamentale – estendersi dal registro dei referenti linguistici, a quello dei pensieri. 
{: .text-justify}

Siccome siete cretini, ve lo spiego meglio.
{: .text-justify}


Ciò che offende, nella parolaccia, è la sua struttura referenziale, e non il significato che attraverso questa struttura si tenta di veicolare. Offende il far riferimento a certe parti o funzioni corporee sensibili (coglione, merda), il profanare i limiti sacri del divino (persino una parola simpatica come *parbleu* nasconde origini scabrose...) o quelli legati all'onorabilità dei morti (*li mortacci tua!*), allo scopo di mettere in risalto concetti magari banali entro una cornice di interdetti.
**Allo stesso tempo però, sarebbero possibile esprimere quegli stessi identici significati (concetti, pensieri, emozioni) in maniera non scurrile, eliminando i riferimenti di cui sopra.** Esclamare "caspita" o "capperi" di fronte a quella gomma bucata, renderebbe la frase di prima del tutto accettabile. Nella parolaccia, non è quindi l’espressione di un sentimento, come la rabbia o la sorpresa, o di un pensiero o un giudizio particolare, ad essere censurato, ma la sua struttura espressiva. Sono i modi appunto, ad essere volgari. 
{: .text-justify}
 
**Asserire invece che parole brutte ricavino la loro bruttezza dal loro significato intrinseco, conduce inevitabilmente a censurare i pensieri e non più le loro forme espressive**. O ribaltando la prospettiva, a fare di certi contenuti dei modi inammissibili.
{: .text-justify}

Ora, appare chiaro che qualsiasi opinione può offendere qualcuno. Virtualmente, ogni parere che non coincida con la percezione che un soggetto ha di sé potrebbe minare la sua stabilità psicologica. Qualcuno potrà offendersi sentendosi chiamare "magro", qualcun’altro "grasso". Uno si piccherà per un "basso", uno per un "alto". Non c’è concetto che non possa nel tempo risultare offensivo per persone o classi di persone. Qualcuno può sentirsi offeso o sentire di offendere nominando le cose per quelle che sono (nero è già diventata una parolaccia, e presto sarà forse il turno di donna).  
{: .text-justify}

Sembra che stiamo imparando sempre più ad **identificare la volgarità con l’espressione di sentimenti potenzialmente negativi**, e di opinioni (magari motivate) con una passione dettata da un odio triviale (il famigerato *hate speech*). Tutto ciò che possa potenzialmente urtare la sensibilità di qualcuno, che possa risultare in qualche modo offensivo, è una brutta parola, ovvero un *brutto pensiero*. Il pensare stesso racchiude in sé una certa sconcezza, e le emozioni - soprattutto quelle repulsive - vanno sempre e comunque represse.
{: .text-justify}

Mi pare doveroso insegnare ai bambini che alcune parole vadano usate con discrezione, che alcuni pensieri possano ferire la sensibilità altrui, e che dunque vadano espressi con tatto, e comunque sempre a fin di bene. Si può discutere del perché sia bene esprimere o meno le proprie opinioni sugli altri in modo diretto oppure celato. Di quali siano i confini fra l’ipocrisia e la buona educazione e, di converso, fra la schiettezza e una faciloneria cafona. [^2]
{: .text-justify}

**Ma fare di qualsiasi osservazione negativa una parola da mettere all’indice crea in ultima istanza una società incapace di pensare o provare sentimenti senza colpevolizzarsi o autocensurarsi.**
{: .text-justify}


E pare che le nuove generazioni se la stiano succhiando col latte l’assunto che, pur di non correre il rischio di offendere, è meglio non esprimere pensieri o emozioni scomode.
{: .text-justify}

(E comunque, se non si fosse capito, quei piccioni erano proprio minchioni.)
&nbsp;<br>
&nbsp;<br>
&nbsp;<br>
&nbsp;<br>

<p style="text-align: center;"><b>NOTE</b></p>
---
[^1]: In Italia, il reato di ingiuria - che prevedeva la presenza della persona offesa - è stato depenalizzato nel 2016. Si può discutere poi su quale sia, nel concreto, il limite fra il diritto ad esprimere il proprio punto di vista e quello di veder tutelata la propria reputazione pubblica. 
[^2]: Che noi italiani, con orgoglio un po' ingenuo, spesso scambiamo per trasparenza e calore umano.
