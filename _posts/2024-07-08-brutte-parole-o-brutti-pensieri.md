---
layout: post
title: Brutte parole o brutti pensieri?
subtitle: Se pensare diventa volgare
cover-img: /assets/img/Piccioni papà e figlio.jpg 
thumbnail-img: /assets/img/Piccioni papà e figlio.jpg 	
share-img: /assets/img/Piccioni papà e figlio.jpg 
tags: [Volgarità, offese, parolacce]
author: Romeo Gand
---

La scorsa mattina, al parco con mia figlia, mi è capitato di intrattenere una conversazione interessante. Interessante come solo le conversazioni coi bimbi piccoli sanno essere.
{: .text-justify}

Stavamo facendo merenda. Un boccone di pane le cade dalle mani e finisce per terra. 
{: .text-justify}


>Vabbè dai, non è grave...diamolo a quei piccioni, anziché gettarlo nella spazzatura.
{: .text-justify}


Dico io. E nel formulare il proposito sono già là che raccolgo e sbriciolo il pane, con smania puerile: certo un retaggio della mia di infanzia, quand’ero io a passare i pomeriggi con la nonna, lanciando manciate di riso agli impavidi colombi. Tempi diversi quelli, in cui per qualche chicco non solo [non si rischiava l'arresto in flagranza per **tentato uccellicidio***(https://disinfestazioni.roma.it/i-piccioni-esplodono-con-il-riso/), ma la pratica di cibare pennuti era persino vista come un normale svago per famiglie, il riso essendo venduto nei chioschi, la domenica nelle piazze, racchiuso in simpatici sacchetti. 
{: .text-justify}
Trovo interessante la passione che i bimbi mettono nel dar da mangiare agli animali.
Forse, nutrire altri esseri viventi solletica in loro (e in noi) una qualche voluttà di dominio? Soprattutto da piccoli, **capire di poter mettere in moto tutto un mondo intorno a noi, con un semplice gesto della mano, non è roba da poco.** Poter suscitare la frenesia di pesci, uccelli, formiche con un minuscolo pezzetto di pane...assistere alla concorrenza, aizzarla...tocca corde profonde. E già mi figuravo che di lì a breve avrei scatenato una bella ressa all’ultima beccata. E fremevo all’idea che avrei potuto coinvolgere in queste reminiscenze d’infanzia anche mia figlia. Così, alla pari: da bambino a bambino.  
{: .text-justify}


Dunque lancio una volta: niente. Lancio due volte: ancora nulla. Infine provo una terza: i piccioni se ne stanno là impalati sui fili della luce, e mi guardano dall’alto in basso con una certa aria di... disgusto. 
{: .text-justify}


>Ma questi piccioni sono proprio stupidi!
{: .text-justify}

Esclamo allora, stizzito, per apostrofare l’atteggiamento a mio parere incomprensibile dei pennuti, che non sembrano volerne sapere di accondiscendere a quel che resta del mio immaginario fanciullesco. Ma mia figlia, con mia grande sorpresa, non apprezza la mia uscita. Anzi se la prende sul personale, e per difendere la reputazione dei poveri piccioni mi redarguisce con efficienza poliziesca:
{: .text-justify}

>Papà! Ma cosa dici? Stupido è una parolaccia: non si dice…me lo ha detto la maestra!
{: .text-justify}

***
La sua reazione mi lascia di stucco. In particolare, non mi attendevo che un’eventuale critica potesse vertere nientepopodimeno che sul turpiloquio: e che avrei detto di così scabroso? Fra le tante cose che mi si sarebbero potute contestare (“papà, ma che stupidi? Solo non hanno fame...”), mi si rimproverava invece di essere stato volgare. Non mi si attaccava cioè nel merito, ma nei modi. Ma com’è possibile che una parola all’apparenza tanto innocua, “stupido”, sia già circondata nella testa di mia figlia dall’aura di un pericolosissimo tabù?
{: .text-justify}

V’è talvolta, in queste frasette lapidarie proferite dai bambini, una forza sconvolgente, una verità profonda e inaudita. Che nemmeno una raccolta di saggi potrebbe condensare. Sono frasi che meritano non solo ascolto, ma direi persino l’attenzione che si accorderebbe ad un oracolo.
{: .text-justify}

E dunque mi ci metto a meditare con serietà filosofica.
{: .text-justify}

Una parolaccia nasce in effetti con l’intento di offendere. Eppure, anzitutto, **il carattere offensivo del turpiloquio non è necessariamente volto a ferire *qualcuno***. Ciò che la brutta parola lede è, in primis, la sensibilità comune, e solo attraverso l’infrazione di questo sentire comune si può di rimando urtare la sensibilità senza che qualcuno venga messo in mezzo. Molte volte, la parolaccia non assume nemmeno la forma dell’ingiuria, ma quella di una semplice interiezione volta ad esprimere con più forza uno stato d’animo rispetto a una situazione imprevista:
{: .text-justify}

>Cazzo, si è bucata la gomma!
{: .text-justify}

Osserviamo poi che, se non è possibile dare del coglione a qualcuno senza l’intento preciso di sminuirlo, dare invece a qualcuno dello stupido, per quanto sgradevole possa apparire, può essere dettato dalla semplice volontà di qualificare il suo comportamento o il suo modo di essere, in maniera magari offensiva ma perfettamente conforme alla buona educazione.
{: .text-justify}
. 
Quindi riassumendo potremmo dire che **ogni parolaccia offende** (la sensibilità comune e attraverso questa eventualmente l’autostima di qualcuno), ma **non tutto ciò che offende è una parolaccia.** 
{: .text-justify}
La Corte di Cassazione si è pronunciata chiaramente in tal senso, asserendo che espressioni come stupido e cretino, per quanto effettivamente **non volgari**, possono costituire a tutti gli effetti offese, e integrare così il reato di infamia. https://www.avvocatocassazionista.it/visualizza/news/2013/sentenza/dare-del-cretino-e-dello-stupido-e-offesa-vera-ed-e-reato/5061
{: .text-justify}

La scurrilità, un tempo identificata con lo spirito espressivo delle classi subalterne (la cd *volgarità* etimologicamente, non è altro che una visione sprezzante della loquacità popolare) pare oggi estendersi trasversalmente a qualunque classe (cf articolo Giuseppe Antonelli, la parolaccia al potere), ed anzi soprattutto divenire una cifra distintiva dell’arroganza dei potenti, ma soprattutto – e qua avviene il passaggio fondamentale – si estende dal registro dei referenti linguistici, a quello dei pensieri. 
{: .text-justify}

Siccome siete cretini, ve lo spiego meglio.
{: .text-justify}


Ciò che offende, nella parolaccia, è dunque la sua struttura referenziale (mi riferisco a parti del corpo per significare sorpresa), e non il significato che si vuole veicolare. Offende o dà fastidio il fare riferimento a parti del corpo giudicate sensibili, alla sessualità, alla religione ecc, ai morti allo scopo di mettere in risalto un concetto magari banale risaltandolo in una cornice di interdetti. L’offensività deriva semplicemente dall’infrazione di un tabù sociale. 
Allo stesso tempo però, sarebbero possibile esprimere quello stesso identico significato (concetto, pensiero, emozione) in maniera non scurrile, eliminando i riferimenti di cui sopra. Esclamare caspita o capperi di fronte a quella gomma bucata, renderebbe la frase di prima del tutto accettabile. Non è quindi l’espressione di un sentimento, come la rabbia o la sorpresa, o di un pensiero o un giudizio particolare, ad essere censurato nella parolaccia, ma la sua struttura espressiva. Sono i modi appunto, ad essere volgari. 
{: .text-justify}
 
Asserire invece che parole brutte ricavino la loro bruttezza dal loro significato intrinseco, conduce inevitabilmente a censurare i pensieri e non più le loro forme espressive. O ribaltando la prospettiva, a fare di certi contenuti dei modi inammissibili.
{: .text-justify}

Ora, appare chiaro che qualunque opinione può offendere. Virtualmente, qualsiasi cosa che non coincida con la percezione che un soggetto ha di sé potrebbe urtare o minare la sua stabilità psicologica. Qualcuno potrà offendersi sentendosi chiamare magro. Qualcun’altro con un grasso. Uno con un basso, uno con un alto. Non c’è concetto che non possa virtualmente risultare offensivo, o diventarlo con il tempo, per persone o classi di persone. Qualcuno può sentirsi offeso o sentire di offendere nominando le cose per quelle che sono (nero, gay, donna).  
{: .text-justify}

Ora, sembra che stiamo imparando sempre più ad identificare la volgarità con l’espressione di sentimenti potenzialmente negativi, e di opinioni (magari motivate) con una passione dettata dall’odio bestiale (il famigerato hate speech). Tutto ciò che possa potenzialmente urtare la sensibilità di qualcuno, che possa risultare in qualche modo offensivo, è una brutta parola. Cioè in tal caso un brutto pensiero. Il pensare stesso è brutto.Anche l e emozioni sono represse
{: .text-justify}

Mi pare doveroso insegnare ai bambini che alcune parole vadano usate con discrezione, che alcuni pensieri possano ferire la sensibilità altrui, e che dunque vadano espressi con tatto, e comunque sempre a fin di bene. Si può discutere del perché sia bene esprimere o meno le proprie opinioni sugli altri in modo diretto, oppure più celato. Di quali siano i confini fra l’ipocrisia e la buona educazione e, di converso, fra la schiettezza e un’insensibilità cafona. 
{: .text-justify}

**Ma fare di qualsiasi osservazione negativa una parola da mettere all’indice crea in ultima istanza una società incapace di pensare o provare sentimenti senza colpevolizzarsi o autocensurarsi.**
{: .text-justify}


E pare che le nuove generazioni se la stiano succhiando col latte l’assunto che, pur di non correre il rischio di offendere, è meglio non esprimere pensieri o emozioni scomode.
{: .text-justify}

(E comunque, se non si fosse capito, quei piccioni erano proprio minchioni.)
