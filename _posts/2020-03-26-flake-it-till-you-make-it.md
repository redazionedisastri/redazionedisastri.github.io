---
layout: post
title: La verità irraggiungibile
subtitle: Come la tecnica si frappone fra noi e la realtà
cover-img: 
thumbnail-img: 
share-img: 
tags: [tecnica, verità]
author: Romeo Gand
---
Una delle caratteristiche salienti del mondo contemporaneo consiste nel vivere in un regime di separazione dalla realtà ordinaria. Intendo con ciò che la percezione diretta e immediata della natura per la quale l’essere umano si è adattato nel corso dei millenni ci è abitualmente preclusa. La nostra percezione è mediata da un insieme di tecniche, che si frappongono fra noi e la realtà come uno schermo, e dalle quali dipende integralmente la nostra “esperienza” di ciò che accade. 

## Quid est veritas?

Ciò che accade, d’altra parte, accade realmente? O si tratta soltanto di una finzione narrativa, di un reperto tecnico? La differenza stessa fra reale e virtuale, fra originale e riproduzione, fra fatti e discorsi decade. Una fotografia potrebbe oggi essere un prodotto senza alcuna attinenza con la realtà. Ciò che vedo, ciò che sento, ha un qualche rapporto con la realtà? Di quali mezzi posso disporre per *verificare* che le mie esperienze quotidiane corrispondano a *verità*? Gli oggetti stessi della mia esperienza non sono più gli oggetti del mondo, ma gli apparati tecnici che a questi oggetti dovrebbero riferirsi. Faccio esperienza di proiezioni e non di cose, di insiemi di dati e non di fatti. Se voglio sapere quale ristorante è meritevole di una sosta, controllerò le recensioni di una massa di utenti su un’applicazione anziché lasciarmi condurre dall’odore che sento per strada (in questo caso, il dato è affidabile in virtù di una mole di esperienze: la gaussiana ha sempre ragione). Se voglio scegliere un partner, mi affiderò a un algoritmo. Se voglio sapere che tempo fa, non aprirò la finestra per vedere il cielo e le nuvole, non allungo la mano per sentire la temperatura, il vento, mi affido a un dispositivo in cui “controllare il meteo”. Non si tratta in effetti, ad essere precisi, neanche più di  controllare “previsioni” meteorologiche, essendo la previsione tecnica giustificata dal fatto che essa vorrebbe sopperire a una realtà futura che ancora non esiste e di cui non si può ancora fare esperienza attraverso un’astrazione matematica. Il mastodontico insieme di tecniche nel quale siamo costantemente immersi - che è per noi come un vero e proprio ambiente ci ricorda Ellul - ambisce invece a sostituire, a surrogare tutte le nostre esperienze possibili *qui ed ora*. Pochi esperti - tecnici qualificati - hanno già esperito per tutti. Siamo tutti degli sprovveduti dunque, proviamo un senso di sopraffazione, ansia e di dipendenza dinanzi al complesso del sistema tecnico assai prossimo a quello che poteva provare un inca facendo i riti propiziatori per il raccolto. Non possiamo, in quanto società, che accrescere le tecniche e la loro diffusione nella speranza di reggere l’urto delle tecniche. La prima e più eminente conseguenza di questa situazione è di ordine politico: l’abitante del XXI secolo non può realmente opporre un’esperienza personale al potere, o per meglio dire a quegli strati di potere che servono il sistema tecnico in posizione apicale, non può contraddire il discorso degli esperti poiché sarà puntualmente accusato di mancare di quelle conoscenze specifiche che gli permettono di operare una valutazione della “realtà” che gli viene di volta in volta proposta (sarebbe meglio dire, somministrata, come già si dice). Ogni opinione, ogni scelta divergente, ogni dubbio diventa un atto di sacrilega impertinenza e presunzione, in quanto ogni aspetto della nostra esistenza è il frutto di complicate competenze tecniche, acquisite con anni di studi specialistici. Il contadino medievale invece poteva invece opporre una coscienza, in quanto era immediatamente radicato in una realtà di cui conosceva i confini e le strutture a mena dito, dipendendo la sua sussistenza da quest’ultima e non dalla conoscenza di una sovrastruttura tecnica. In parole più povere, non lo si poteva facilmente menare per il naso. 

## Il cielo stellato sopra di noi

Il contadino inglese aveva coscienza precisa della sua realtà, i ciompi pure. Ma con l’avvento della fabbrica come cambiano le cose? Il marxismo ad esempio parla di coscienza di classe, cioè della consapevolezza di appartenere a un gruppo sociale sfruttato e dominato - senza però rimettere in discussione il sistema di produzione industriale, ma soltanto criticandone l’accumulo di profitto nelle mani dei padroni - ma che tipo di “profitto” produce un tale sistema? Quale valore crea, per rispondere a quali bisogni esistenziali? L’operaio, attraverso la catena di montaggio  - che trova emblemi sia in Ford che in Stakanov - perde in primo luogo la coscienza della realtà, di una realtà cioè che vada oltre la parcella minuscola che il suo compito sempre uguale e reiterato gli permette di occupare (cit. Smith). Prima ancora che dello sviluppo di una coscienza di classe, bisognerebbe allora parlare della perdita di una cognizione fenomenica, mettendo in discussione l’apparato stesso di produzione industriale in quanto tale, produttore di questo disorientamento esistenziale. Questo apparato inquina la capacità da parte dell’operatore di comprendere la realtà in modo diretto e immediato, di approcciarsi al mondo esterno in maniera autonoma, di pervenire alla risoluzione di quei problemi e di quegli imprevisti che la vita ordinariamente presenta fuori dalla gabbietta del proprio posto. Tutte queste facoltà risultano irrimediabilmente e profondamente compromesse dal sistema tecnico industriale. Come potrebbe allora un siffatto soggetto riconoscere il tallone che lo schiaccia, se ha persino perduto la cognizione di chi è e di dove si trova? Oggi la condizione dell’operaio si estende a qualunque ambito, poiché il mondo intero ha preso a funzionare come una grande fabbrica in cui tutti i processi sono automatizzati e tendono alla massima efficienza, in cui il lavoro del singolo non occupa che una porzione infinitesima della catena che gli impedisce di scorgere il senso generale delle sue attività (ammesso che tale senso, esista). “L’operaio lavora in un ‘collettivo’ di macchine; l’universo della macchina lo circonda da ogni parte e costituisce realmente il suo ambiente. Tale condizione operaia, ben nota, è tuttavia semplicemente tipica; in realtà è la condizione di tutti noi, almeno nel mondo urbano.” (Ellul, Tecnica, enciclopedia del Novecento, Treccani). Se dunque l’unica realtà con cui posso sviluppare una certa familiarità è quella dell’insieme dei processi tecnici, come potrò sperare di comprendere o criticare, obiettare, modulare i discorsi e le immagini che mi vengono quotidianamente calati dall’alto (deus ex machina)?

L’opposizione dunque, non può che arrivare da quegli strati di popolazione che si trovano ai margini della civiltà tecnica (ammesso che esistano ormai segmenti di popolazione di questo tipo). Più un soggetto è incorporato all’interno dell’apparato tecnologico, più sarà compromessa la sua capacità di reagire al discorso imposto, agli ornamenti d’oscurità (kallopismata órphnes). Tanto più sarà ai vertici, tanto più per lui il parere degli esperti costituirà una verità incontestabile e inattaccabile. Anzi, sarà come un necessario nutrimento che gli viene imbeccato per potere sopravvivere, come un uccellino nel nido ingurgita realtà premasticate dalla madre. La sua stessa sopravvivenza dipende integralmente dalla sussistenza della macchina e dai dogmi che la macchina di volta in volta richiede di accettare. Criticare il discorso proposto non si riduce per lui a mettere a repentaglio una posizione di vantaggio all’interno di una gerarchia in cui gli sono magari riconosciuti certi privilegi, uno status sociale ed economico, ma nel minacciare la sua possibilità di sopravvivere. In altre parole, egli non è conformista soltanto per interesse personale, ma perché davvero non riesce più a concepire una realtà alternativa a quella che gli viene presentata. Fuori da questo, c’è per lui il terrore di un caos distruttore che prenda il sopravvento. 

## Il tetto e il velo

La nozione di schermo rimanda a una duplice valenza: quella della protezione da un lato, quella della cecità, dell’illusione dall’altro. La tecnica ha questa duplice valenza contraddittoria: da un lato protegge da un ambiente ostile, del quale cerca di mitigare le difficoltà producendo una condizione migliore; dall’altro, nel fare questo, frappone uno strato fra l’uomo e il suo ambiente, rendendolo progressivamente sempre più dipendente dallo strumento tecnico in ragione che questo acquisisce una posizione preponderante. Lo strato protegge e toglie sensibilità. Da un lato dunque la tecnica abilita l’uomo, cioè comporta per lui dei chiari vantaggi in termini di efficienza (che altrimenti renderebbero la diffusione di innovazioni inspiegabile: la diffusione di tecniche si spiega solo in virtù di una serie di vantaggi concreti e istantanei che la sua applicazione comporta); dall’altro, la tecnica disabilita, nel senso che rende l’uomo dipendente da essa, disattivando progressivamente la sua capacità di provvedere alle sue esigenze con i suoi semplici mezzi biologici. Dovunque prolifera la tecnica, si degrada la natura. Gli occhiali alla lunga rovinano la vista, la stampella impedisce l’uso degli arti, la macchina sposta i corpi immobilizzandoli. Se l’uomo per A. Gehlen è “aperto al mondo”, nel senso egli nasce sprovvisto di un’insieme di abilità biologicamente determinate che gli garantiscano di provvedere alle sfide che il suo ambiente gli pone, ma che egli deve inventarsi di volta in volta. In altre parole, il *suo* adattamento biologico è la capacità di produrre tecniche sempre nuove. Tuttavia, oggi il *mondo* rispetto al quale egli è “aperto” è proprio quello della tecnica. La tecnica rappresenta allora al contempo la caratteristica selezionata e l’ambiente selezionante: la tecnica serve a far fronte alla tecnica, in una regressione all’infinito in cui viene a mancare qualsiasi reale teleonomia (Ellul). C’è solo un vortice di accrescimento infinito, assurdo, in cui lo spirito di potenza che alimenta la tecnica serve unicamente a produrre mezzi sempre più efficienti per adattarsi a un ambiente tecnico sempre più inumano, incomprensibile, immodificabile, invivibile.
