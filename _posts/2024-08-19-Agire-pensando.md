---
layout: post
title: Agire pensando
subtitle: Osservazioni sull’unità di teoria e pratica
cover-img: /assets/img/filosofo pozzo def 1.png
thumbnail-img: /assets/img/filosofo pozzo def 1.png   
share-img: /assets/img/filosofo pozzo def 1.png
tags: [teoria, azione, pensiero, pratica]
author: Gatto Armato
---
Capita sempre più spesso di sentir dire che la teoria non serve a nulla e che solo le azioni hanno importanza. Se da un lato quest’affermazione mira a denunciare quanto le parole siano vane quando non sono seguite dai fatti, dall’altro sorge il dubbio che dietro a simili posizioni si celi piuttosto una generale avversione nei confronti del pensiero e del dialogo. Al **pensiero immateriale e astratto** si contrappone **l’azione concreta e reale**, le due attività divise da una **frattura insanabile**. 
{: .text-justify}
Ogni uomo porta con sé un’immagine del mondo e, con essa, una filosofia di vita. Ciò avviene indipendentemente dal fatto che l’individuo in questione ne sia consapevole o meno. Le nostre azioni sono orientate dai pensieri che ci attraversano. A una mente confusa e scarsamente organizzata corrisponderanno azioni confuse e disorganizzate. Una persona agisce in aperto contrasto rispetto ai valori che dice di sposare a causa della sua incapacità di osservare i contenuti della propria mente. Una migliore attenzione lo porterebbe a rendersi conto di essere infatti attaccato a idee, abitudini e immagini del mondo incompatibili con le sue intenzioni manifeste. Nel momento stesso in cui egli **prende coscienza di essere un individuo frammentato, ecco che allora ritrova l’unità**. 
{: .text-justify}
Pinocchio è un burattino mosso dai fili, spinto dal desiderio di divenire un bambino vero. Solo alla fine della sua storia, dopo innumerevoli prove, riesce finalmente nell’impresa, avendo la meglio sulla sua natura di legno. Come nel caso di Pinocchio, la nostra vita viene mossa da fili, correnti di pensiero, di cui ignoriamo l’esistenza. A questi fili noi ci arrendiamo ogni qualvolta decidiamo di rinunciare al pensiero (la “teoria”). Non può esservi buona pratica senza una buona teoria. **Quando la mente è chiara, pensiero e azione sono una cosa sola**. Colui che costruisce castelli di parole per sfuggire alle sfide della vita non sta pensando, ed è un errore grossolano quello di identificare l’uomo di pensiero con la figura del topo da biblioteca che vive lontano dalle vicende della vita. Il pensiero è movimento. Pinocchio raggiunge l’impossibile incarnandosi, dimostrando al lettore che quell’impossibilità era solo apparente. Vi riesce perché attraverso ogni avventura scopre sempre di più di sé e del mondo che abita, senza accontentarsi mai, senza cioè fermarsi. Non è interessato ad aver ragione. Non lo sentiamo mai dire che dei burattini si sa già tutto, che non s’è mai sentito di burattini che diventano bambini e che l’intera idea è semplicemente demenziale. Noi, invece, che viviamo nel secolo ventunesimo e sappiamo già tutto, siamo fermi già da un po’. Se non abbiamo fiducia nel pensiero e nella parola, non abbiamo fiducia in noi stessi e nelle nostre capacità e finiremo, inevitabilmente, con l’essere mossi da fili invisibili, poiché **chi non compie lo sforzo di pensare finisce con l’essere pensato**. 
{: .text-justify}
Governi e multinazionali commettono crimini nascondendosi dietro a slogan che rivendicano giustizia e uguaglianza. Di fronte a questo fenomeno, molti reagiscono manifestando una **profonda disillusione nei confronti della parola**, vista soltanto come uno strumento piegato alla volontà del tiranno, finendo così con l’abbracciare un atteggiamento che spinge verso la rinuncia del pensiero. Il dominio dell’uomo sull’uomo, per queste persone, si impone come unica verità, il resto è pura persuasione. Sarebbe ingenuo ritenere tutto ciò una pura fantasia. La storia dell’essere umano è ***anche*** la storia dell’orrore umano e sarebbe disonesto, se non addirittura folle, negarlo. Allo stesso tempo, però, coloro che individuano nel dominio dell’uomo sull’uomo la verità ultima (e conservano ancora la volontà di vivere) finiscono poi col compiere le proprie azioni in nome del bene e a fare appello alla giustizia di fronte al torto subito. Se la giustizia è semplicemente l’utile del più forte, perché farvi affidamento? Se la verità è soltanto una parola al servizio del tiranno, perché ricercarla? **Esiste qualcosa che va oltre la realtà imposta dall’esercizio della forza?**
{: .text-justify}
