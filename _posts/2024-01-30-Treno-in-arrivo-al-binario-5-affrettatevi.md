---
layout: post
title: Treno in arrivo al binario cinque. Affrettatevi!
subtitle: Piccolo compendio per (non) passare di palo in frasca
cover-img: 
thumbnail-img: /assets/img/Train wreck 1895.jpg
share-img: 
tags: [dati, informazioni, prescrizioni]
author: Romeo Gand
---
Muovendomi per la città, a piedi o in macchina, in attesa alla fermata dell’autobus o navigando su Internet: ovunque vengo investito da una pioggia di dati e di informazioni. “Ecco i nuovi importi delle fasce ISEE”; “adesso aperti anche la domenica”; “operaio cade dall’impalcatura, grave”; “meteo: *esplosione Artica* con bolla d’aria gelida! (sic)”; “saldi d’inverno per tutto febbraio!”; “colpita base Usa in Giordania”, et cetera. Ognuna di queste lapidarie successioni di simboli vorrebbe prendersi un pezzettino di me: del mio tempo, della mia attenzione, dei miei pensieri e del mio agire. Ma io mi chiedo: dove dovrebbe portar*mi* questa profusione quotidiana di notizie sul mondo che abito?
{: .text-justify}
## I dati e le informazioni
Cerchiamo di mettere chiarezza.
Anzitutto, benché nel linguaggio corrente vengano spesso impiegati come sinonimi, *dati* e *informazioni* sono nozioni distinte: un dato è un elemento semplice, di per sé incapace di trasmetterci una conoscenza effettiva circa le cose del mondo. L’informazione è invece il significato che possiamo produrre elaborando un insieme strutturato di dati in un contesto specifico. Soltanto un insieme coerente di dati può codificare – cioè rappresentare in maniera tangibile – una vera e propria informazione, permettendoci di accedere a una conoscenza concreta della realtà che ci circonda. Così il dato “50” non ci dice nulla, ma lo stesso “50” in una targhetta affissa a lato di un portone significa che siamo arrivati al cinquantesimo civico di una strada. I dati 5 e 12:15 non significano niente, ma giustapposti a fianco di una banchina di una stazione segnaleranno che il treno del binario 5 arriverà alle dodici e un quarto. E via dicendo.
{: .text-justify}
## L'informazione non basta
A sua volta però, l’informazione rappresentata dai dati non è altro che una constatazione di accadimenti. L’informazione comunica e descrive degli stati fattuali, ci permette di prendere conoscenza del modo in cui le cose si sono presentate, si presentano o si presenteranno. Ben altra domanda è: quale rilievo ha per noi quell’informazione, cosa implica *nella* e *per* la nostra vita? Essere arrivati al n°50 della via Taldeitali ci dice che dobbiamo entrare in portineria? Il treno in arrivo alle 12.15 ci dice che è giunto per noi il momento di partire? In altri termini: l’informazione *vuol dire* qualcosa del mondo, ma non può – ipso facto – *voler farci fare* qualcosa nel mondo.
Un’informazione, naturale o convenzionale che sia, significa sempre e soltanto uno stato di cose. Una nuvola nera rimanda alla pioggia. Ma la pioggia rappresenterà il momento di aprire l’ombrello o di ringraziare gli dèi per la fine della siccità? Nessuna informazione può di per sé implicare logicamente una condotta, cioè *prescriverla*: [si tratta di quel famoso salto logico fra relazioni di natura diversa](https://it.wikipedia.org/wiki/Legge_di_Hume), attraverso cui si pretenderebbe in modo improprio di ricavare prescrizioni sul *dover essere* a partire da osservazioni sull’*essere*.
{: .text-justify}
Un’informazione potrà implicare una condotta solo in forza di qualcos’altro, come un’abitudine consolidata (rientro a casa ⇒ mi devo togliere le scarpe), di una convenzione sociale (il semaforo è rosso ⇒ mi devo fermare), o di un posizionamento individuale sull’esistente, derivante dal modo in cui una moltitudine di informazioni vengono connesse fra loro all’interno di una particolare visione del mondo.
La stessa informazione potrà dunque implicare azioni diverse, se non addirittura opposte, a seconda di chi sia chiamato a interpretarne il significato:
>“È arrivata la polizia!”>

⇒ [rapinatore] “è il momento di scappare”; ⇒ [rapinato] “inseguite quell’uomo!”
>“Bollettino dei caduti: anche oggi più di 500 morti”>

⇒ [pacifista] “questa strage deve finire!”; ⇒ [Generale] “urgono altri rinforzi sul fronte…”
{: .text-justify}
Ora, la nostra civiltà è ossessionata dai dati e dalle informazioni.
Dai dati, come se questi se ne stessero lì per ricordarci a ogni piè sospinto quale condotta è necessario adottare nel mondo: “[vediamo cosa ci dicono i dati](https://www.pandorarivista.it/event_listing/walter-quattrociocchi-cosa-ci-dicono-i-dati/), vediamo cosa ci dice *la scienza* (come se fosse un’accozzaglia di numeri!)”. E quindi silenzio, ascoltiamo attentamente: “0, 1, 89%, true, ciascuno, acceso, giallo”… tutto più chiaro adesso?
Dalle informazioni, che devono essere quotidiane (i giornali), e cioè sempre attuali, le news: che si tratti di informazioni ufficiali o di controinformazioni, di informazioni “somministrate” o di supposte disinformazioni, restiamo ad ogni modo immersi in un flusso incessante di descrizioni di fatti, che non consente la produzione di alcun tipo di ragionamento astratto e svincolato dall’ossessione masturbatoria per quello che succede qui ed ora. Quotidianamente subissati da (presunti) dati di fatto, da fatti sui dati, sembra che non si possa più andare oltre questa coltre inerte di constatazioni. Ci dimentichiamo così che tutte le descrizioni del mondo, non importa quanto accuratamente accumulate ed elaborate, dovrebbero rappresentare per noi solo il punto di inizio per cominciare a pensare quali condotte è opportuno scegliere nel mondo, e perché.
{: .text-justify} 
